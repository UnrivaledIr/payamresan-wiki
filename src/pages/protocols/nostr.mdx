# Nostr چیست؟

برای این که این موضوع را متوجه شویم، اول از همه این کلمه را از لحاظ واژه‌شناسی بررسی کنیم. Nostr مخفف Notes and Other Stuff Transmitted by Relays یا به فارسی «یادداشت‌ها و سایر چیزهای منتقل‌شده توسط رله‌ها»  است. گنگ به نظر می‌رسد؟ در واقع Nostr نیز مانند HTTP یا TCP-IP یک شیوه‌نامه (پروتکل) است. یعنی یک قرارداد و استاندارد که هر کس می‌تواند برپایه آن، چیزی را توسعه دهد. خودِ Nostr یک پیام‌رسان یا نرم‌افزار نیست که بتوانید در آن ثبت‌نام کنید.

## ویژگی‌ها

شیوه‌نامه Nostr برای سادگی طراحی شده‌است و امکان انتشار محتوای غیرمتمرکز بدون قابلیت سانسور را در اینترنت فراهم می‌کند. بگذارید کمی آن را باز کنیم.

**سادگی:** این شیوه‌نامه برپایه اشیاء ساده و انعطاف‌پذیر است که «رویداد» یا **Event** نامیده می‌شوند (که به صورت یک فایل متنی JSON هستند). همچنین برای کلیدها و امضاها از سیستم
[رمزنگاری نامتقارن](https://fa.wikipedia.org/wiki/%D8%B1%D9%85%D8%B2%D9%86%DA%AF%D8%A7%D8%B1%DB%8C_%DA%A9%D9%84%DB%8C%D8%AF_%D8%B9%D9%85%D9%88%D9%85%DB%8C)
(رمزنگاری با کلید عمومی) استفاده می‌کنند.

این اصل سادگی، راه‌اندازی رله‌ها (Relays) و ساخت کارخواه‌ها (Clients) را آسان می‌کند و تضمین می‌کند که شیوه‌نامه می‌تواند در طول زمان گسترش یابد.

**انعطاف:** از آن‌جایی که Nostr برای تبادل و ذخیره‌سازی داده‌ها متکی به تعداد اندکی کارساز (Server) نیست، بسیار انعطاف‌پذیر است. در واقع این شیوه‌نامه با این فرض درست شده است که رله‌ها ممکن است در طول زمان ناپدید شوند و به کاربران اجازه می‌دهد تا به تعداد رله دلخواه متصل شوند و محتوای خود را منتشر کنند.

**تأیید هویت:** از آنجایی که حساب‌های کاربری Nostr بر پایه رمزنگاری نامتقارن هستند، تأیید اینکه پیام‌ها واقعا از کاربر مورد نظر ارسال شده‌اند سخت نیست.

## چرا یک شیوه‌نامه جدید؟

بگذارید کمی این موضوع را بررسی کنیم که چرا Nostr یا به صورت کلی‌تر، ایده غیرمتمرکزکردن اینترنت یک مفهوم مهم است.

### آیا واقعا به یک شیوه‌نام جدید برای انتشار محتوا نیاز داریم؟

انتشار محتوا در اینترنت به صورت بنیادی دچار مشکل است! پدیده‌ای که در ابتدا به عنوان شبکه‌ای از صفحه‌های ایجادشده توسط افراد شروع شد، اکنون به صورت متمرکز و انحصاری توسط تعداد انگشت‌شماری از شرکت‌های قدرت‌مند جهان کنترل می‌شود.

این شرکت‌ها (اغلب به گونه‌ای که حتی خودشان هم متوجه نمی‌شوند!) آنچه می‌خوانیم، می‌نویسیم، می‌گوییم و ایده‌هایی که مورد توجه قرار می‌گیرند را کنترل می‌کنند. لازم به گفتن نیست که این کنترل‌گری‌ها، پیامدهای منفی بزرگی را برای جامعه داشته است.

برای همین، نیاز داریم تا شبکه جهانی اینترنت را به همان حالت آزاد و غیرمترمرکز خود بازگردانیم تا بتوانیم کنترل اطلاعاتی که دریافت می‌کنیم را به‌دست بگیریم. اکنون زمان آن است که جامعه‌هایی با ذهن بازتر و سازنده‌تر در اینترنت ایجاد کنیم.

Nostr به ما این امکان را می‌دهد.

### ویژگی‌های Nostr

* قالب ساده و منعطف «**رویداد**» امکان انتشار هر نوع محتوایی را می‌دهد: فرسته‌های شبکه‌های اجتماعی، متن بلند، رسانه تعاملی، فروش اینترنتی و غیره.

* قابل‌تأیید‌بودن شخص فرستنده پیام. این امر به مبارزه با هرزنامه‌ها و ربات‌ها کمک می‌کند.

* کاربران می‌توانند به تعداد زیادی از رله‌ها وصل شوند یا رله خود را راه‌اندازی کنند. این کار کمک می‌کند تا سانسور ایده‌ها و افراد سخت‌تر شود.

### وضعیت فعلی اینترنت!

#### رسانه جریان اصلی:

۱. از توجه شما استفاده می‌کند تا تبلیغات بفروشد.

۲. از عناوین وسوسه‌انگیز برای جذب کلیک استفاده می‌کند.

۳. بر منفی‌گرایی و خشم تمرکز می‌کند (باز هم برای اثرگذاری تبلیغات).

#### شبکه‌های اجتماعی شرکت‌های بزرگ:

۱. از توجه شما استفاده می‌کند تا تبلیغات بفروشد.

۲. از روش‌های عجیب و غریب برای معتاد نگه‌داشتن شما استفاده می‌کند (برای درآمد بیشتر).

۳. بر اساس الگوریتم‌های مختلفی که خارج از تصمیم شماست و بر روی آن کنترلی ندارید، تصمیم می‌گیرد چه محتوایی را به شما نشان دهد.

۴. کنترل کامل برروی سانسور محتوا دارد.

۵. پر از هرزنامه و ربات‌های مختلف است.

#### ماستودون (و دیگر شبکه‌های اجتماعی غیرمتمرکز):

۱. هویت کاربر با نام‌های دامنه‌ای که توسط اشخاص دیگر کنترل می‌شود گره می‌خورد.

۲. این اشخاص دیگر می‌توانند دسترسی شما را محدود کنند. درست مانند شبکه‌های اجتماعی متمرکز، صاحبان کارسازها می‌توانند کارسازهای دیگر را مسدود کنند.

۳. مهاجرت بین کارسازها دشوار است و تنها در صورت همکاری آن‌ها قابل انجام است.

۴. از آن‌جایی که بسیاری از کارسازها با هزینه شخصی و توسط افراد علاقه‌مند مدیریت می‌شود، ممکن است پس از مدتی به هر دلیلی رها شود.

۵. در بعضی از شبکه‌ها، مانند ماستودون، گاهی حجم داده‌هایی که روی هر کارساز ذخیره می‌شود بسیار زیاد است.
